?? Какво е Judge?
Judge е автоматизирана система, която тества решенията на задачите в реално време. Резултатът от тестването се показва веднага.

?? Само веднъж ли мога да тествам решението си?
Не, няма ограничение на броя тествания/събмити. Възможно е да има някакво кратко ограничение на времето между два събмита, но то не е особено голямо (от порядъка на 10-30 секунди).

?? Кой резултат се пази в системата? Последният или най-високият?
Пази се най-високият резултат като брой точки от събмитнатите ви решения. 

?? Какво означават символите за резултатите от тестовете?
Има няколко варианта за резултат от всеки един тест <картинки>:
•	Верен отговор – тестът е успешен, програмата ви е върнала това, което трябва
•	Грешен отговор – неуспешен тест, програмата е върнала отговор, но той не е верен
•	Грешка при компилация (compile-time error) – сорс кодът, който сте качили, не се компилира
•	Грешка при изпълнение (runtime error) – програмата не може да приключи изпълнението си поради възникнала грешка – Exception, warning или друго.
•	Лимит време (time limit) – програмата не е успяла да приключи за нужното време (ограничението се задава в условието на всяка задача)
•	Лимит памет (memory limit) – програмата е използвала повече памет от позволеното (ограничението се задава в условието на всяка задача)

?? Какво да направя ако получа грешка в системата?
Зависи от естеството на грешката. 
•	Грешка при компилация:
o	Вижте дали не се появяват съобщения за грешки в IDE-то, което ползвате
o	Уверете се, че копирате целия код в системата, с всички нужни компоненти (функция, главен метод, клас) и всички скоби са правилно затворени
•	Грешка при изпълнение
o	Това е равносилно на Exception/warning/error. Ако всички тестове показват тази грешка, разгледайте внимателно кода, който събмитвате.
o	Ако няколко теста показват такава грешка, значи имате грешка в логиката на програмата и най-вероятно сте пропуснали да съобразите някой от граничните случаи.
•	Лимит време
o	Получава се при наличието на безкраен или много дълъг цикъл в програмата. Уверете се, че всички цикли имат условие за край и че то може да бъде достигнато. Ако това е налице, значи решението ви е неоптимално и трябва да приложите по-бърз алгоритъм.
•	Лимит памет
o	Използвате прекалено много памет, например, създавате много голям масив. Потърсете по-подходящ алгоритъм за решение на задачата.

?? Как точно работи системата?
В системата за зададени определен брой тестове, обичайно между 6 и 10. За всеки от тях има два файла – един с входните данни и един с очакваните изходни данни. Входните данни се подават на програмата ви (по начинът, описан в условието на задачата), системата записва полученият резултат от изпълнението на вашата програма, след което го сравнява с очаквания изход. Единствено пълно съвпадение ще бъде признато за верен отговор.

?? Изходът напълно ли трябва да съвпада с посочения в условието?
Да. Всяко несъвпадение се счита за грешен отговор, например – изпуснати или излишни празни места, липса на препинателни знаци или наличието им, когато такива не се изискват, правописни грешки, размяна на малки с главни букви и обратно, и т.н. До такава грешка ще доведат и излишни съобщения, които сте вкарали в програмата си, като обяснения за потребителя какво да въведе. Следвайте стриктно посочения формат и недейте да добавяте или изпускате нищо!
<пример – малка-главна буква>
<пример – липсваща запетая>

Видове проверки в Judge (за всяка задача може да видите какъв е той):
•	Exact - системата проверява резултата от изпратения код символ по символ с очакваните изходни данни.
•	Trim – системата зачиства празните места в началото и в края на резултата от изпълнението на кода, след което го сравнява символ по символ с очакваните изходни данни.
•	Sort – системата сортира всички редове, получени при изпълнението на кода, след което сравнява резултата символ по символ с очакваните изходни данни.
•	Case-insensitive – системата не различава малките и главните букви, когато сравнява полученият резултат и очакваните изходни данни. Проверката отново е символ по символ.
•	Precision N – само при задачи с краен отговор реално число – системата сравнява първите N цифри след десетичния знак.

?? Има ли ограничение за размера на кода, който качвам в системата?
Да, посочва се такъв лимит за всяка задача.
<скрийншот>

?? Програмата ми връща верен отговор, но получавам 0 точки. Защо?
Най-вероятно не форматирате изхода по правилния начин. Потърсете всякакви правописни грешки, сбъркани символи и други. Може да ползвате и онлайн инструменти за проверка на разликите в два текстови файла ако грешката възниква и в нулев тест (т.е. в секцията Детайли имате достъп до информацията за разликата между очаквания и получения изход). 
<скрийншот>

?? Има ли особености при работа с различните езици?
Да, входящите данни се подават на програмата ви по различен начин. Обикновено за всеки курс е ясно описано в условието какъв е този формат. Ако решавате задачи, които са предвидени за курса Programming Basics, на езици, различни от C#, това са стандартните формати:
•	C#, Java, C++ - входящите данни се подават на отделни редове на конзолата в указания формат
•	JavaScript – входящите данни се подават на функцията ви като масив от стрингове
•	PHP – входящите данни се подават като параметри на GET заявка

?? Всяка задача ли дава 100 точки?
Да, всяка една задача дава точно 100 точки, не се отчитат разликите в трудността.

?? Колко е тежестта на всеки тест в системата?
Зависи от броя тестове. Общата стойност на всички тестове е 100 точки, т.е. ако има 10 теста към задачата, всеки от тях ще носи 10 точки, ако има 20 теста всеки ще носи по 5 точки, при 5 теста всеки е с тежест 20 точки и т.н.

?? Какво се случва ако в условието има грешка?
Ако имате съмнения, че в условието на дадена задача има грешка/неточност, информирайте квесторите. Ако грешка действително има, тя ще бъде оповестена на всички в залата. По преценка на администраторите на изпита, може да бъде удължено времето за самия изпит, за да бъдат компенсирани изпитваните за допуснатата грешка.

?? Какво се случва ако в системата е подаден некоректен тест (такъв, който не отговаря на условието на задачата)?
Екипът се стреми такива тестове да няма. Ако се случи все пак да бъде допуснат пропуск, администраторите на изпита следят в реално време резултатите на изпитваните и проверява при необходимост (или при молба от страна на студентите) коректността на отделни тестове. Например, ако никой или много малко хора са решили дадена задача за 100 точки, а по-голямата част от изпитваните имат 90 точки с грешни отговори на точно определен тест, това е сигнал, че нещо може да не е наред с подадените входни данни. 
При откриване на грешка, същата се отстранява на място и резултатите в системата Judge се преизчисляват. По преценка на администраторите на изпита, може да бъде удължено времето за самия изпит, за да бъдат компенсирани изпитваните за допуснатата грешка.
